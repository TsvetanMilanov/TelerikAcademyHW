# Creational design patterns

## Factory method:
При този шаблон за дизайн се създава един базов клас, който да дефинира поведението, което се изисква, но оставя решението за имплементация на наследниците му, които се избират от клиента. Това прави дизайна на софтуерното решение по-сложен, но позволява да се правят промени по-лесно - чрез създаването на нов клас, който да създава нужния обект.

Един от начините за имплементация е създаването на статичен метод, който връща инстанция на класа, в който е създаден. По този начин може като резултат да се върне обект от същия клас или негов наследник.

Използвайки този шаблон, клиентът не е свързан с имплементационните детайли.

## Abstract Factory:
Този шаблон за дизайн е подобен на Factory method, но той се използва, когато трябва да се създаде "семейство" от обекти, които са свързани помежду си и работят заедно. Например, когато се прави мултиплатформено приложение може да се използва този шаблон за да може по-лесно да се заменят нужните ресурси за приложението - особености за използването на операционната система, база от данни и други. По този начин не е нужно на много места да се правят проверки за операционната система и да се сменят използваните компоненти, а само трябва да се смени класът, който служи за фабрика на тези компоненти. По този начин клиентът не е длъжен да знае имплементационни детайли за различните операционни системи, защото той работи през абстракцията на фабриката за компоненти.

## Builder:
Този шаблон за дизайн се използва, когато трябва да се изпълнят поредица от стъпки в конкретна последователност. Това става чрез създаването на един клас, наречен Директор, който работи с абстрактния клас Работник. Директорът дефинира последователността на стъпките, дефинирани от абстракния клас Работник, но не е свързан с тяхната имплементация. Конкретният работник дефинира имплементацията на стъпките, които са нужни за създаването на продукта, но не знае тяхната последователност.

С този шаблон за дизайн се постига голяма гъвкавост на кода. Може да се използват различни директори и всеки директор може да работи с различни работници в зависимост от желания краен резултат.
